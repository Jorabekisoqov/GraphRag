[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.01.00 Umumiy qoidalar]
[TSZ:
1.Moliya / Buxgalteriya hisobi]
O‘zbekiston Respublikasi Iqtisodiyot va moliya vazirining
Buyrug‘i
O‘zbekiston Respublikasi buxgalteriya hisobining milliy standarti (16-sonli BHMS) “Buxgalteriya balansini tuzish sanasidan keyin xo‘jalik faoliyatida yuz beradigan hodisalar va nazarda tutilmagan holatlar”ni tasdiqlash haqida
[O‘zbekiston Respublikasi Adliya vazirligi tomonidan 2024-yil 31-iyulda ro‘yxatdan o‘tkazildi, ro‘yxat raqami 3539]

O‘zbekiston Respublikasining “Buxgalteriya hisobi to‘g‘risida”gi Qonuniga muvofiq buyuraman:
1. O‘zbekiston Respublikasi buxgalteriya hisobining milliy standarti (16-sonli BHMS) “Buxgalteriya balansini tuzish sanasidan keyin xo‘jalik faoliyatida yuz beradigan hodisalar va nazarda tutilmagan holatlar” ilovaga muvofiq tasdiqlansin.
2. O‘zbekiston Respublikasi Moliya vazirligi tomonidan 1998-yil 30-oktabrda 57-son bilan tasdiqlangan O‘zbekiston Respublikasi buxgalteriya hisobining milliy standarti 16-son BHMS “Buxgalteriya balansi tuzilgan sanadan keyingi xo‘jalik faoliyatining nazarda tutilmagan holatlari va yuz beradigan hodisalari” (ro‘yxat raqami 578, 1998-yil 23-dekabr) (O‘zbekiston Respublikasi vazirliklari, davlat qo‘mitalari va idoralarining normativ hujjatlari axborotnomasi, 1999-yil, 6-son) o‘z kuchini yo‘qotgan deb topilsin.
3. Mazkur buyruq rasmiy e’lon qilingan kundan e’tiboran kuchga kiradi.
Vazir D. KUChKAROV
Toshkent sh.,
2024-yil 14-iyun,
139-son

O‘zbekiston Respublikasi iqtisodiyot va moliya vazirining 2024-yil 14-iyundagi 139-son buyrug‘iga
ILOVA
O‘zbekiston Respublikasi Buxgalteriya hisobi milliy standarti (16-sonli BHMS) “Buxgalteriya balansini tuzish sanasidan keyin xo‘jalik faoliyatida yuz beradigan hodisalar va nazarda tutilmagan holatlar”

1-bob. Umumiy qoidalar
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.01.00 Umumiy qoidalar]
1. O‘zbekiston Respublikasi buxgalteriya hisobining milliy standarti (16-sonli BHMS) “Buxgalteriya balansini tuzish sanasidan keyin xo‘jalik faoliyatida yuz beradigan hodisalar va nazarda tutilmagan holatlar” (bundan buyon matnda Standart deb yuritiladi) O‘zbekiston Respublikasining “Buxgalteriya hisobi to‘g‘risida”gi Qonuniga asosan ishlab chiqilgan va O‘zbekiston Respublikasida buxgalteriya hisobini normativ tartibga solish elementi hisoblanadi.
[OKOZ:
1.03.00.00.00 Fuqarolik qonunchiligi / 03.03.00.00 Yuridik shaxslar / 03.03.01.00 Umumiy qoidalar]
2. Mazkur Standart budjet, banklar va nobank kredit tashkilotlaridan tashqari mulkchilik shaklidan qat’iy nazar O‘zbekiston Respublikasida faoliyat yuritayotgan yuridik shaxslar (bundan buyon matnda tashkilot deb yuritiladi) tomonidan nazarda tutilmagan holatlar hamda buxgalteriya balansini tuzish sanasidan keyin xo‘jalik faoliyatida yuz beradigan hodisalarni buxgalteriya hisobida hisobga olish va yoritib berish uchun qo‘llaniladi.
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.09.00.00 Soliq qonunchiligi / 07.09.01.00 Umumiy qoidalar]
3. Nazarda tutilmagan holatlarning yuz berishiga olib keladigan quyidagi hodisalar mazkur Standartning amal qilish sohasiga kirmaydi:
sug‘urta kompaniyasining hayotni sug‘urta qilish bo‘yicha berilgan sug‘urta polislari bo‘yicha yuzaga keladigan majburiyatlari;
moliyaviy ijara (lizing) shartnomalari bo‘yicha yuzaga keladigan majburiyatlar;
soliq stavkalari yoki soliq qonunchiligidagi o‘zgarishlar.
4. Mazkur Standartda quyidagi asosiy tushunchalardan foydalaniladi:
nazarda tutilmagan holatlar — bu shunday vaziyatki, uning yakuniy natijasi (foyda yoki zarar) kelgusida bitta yoki bir nechta noaniq hodisalarning sodir bo‘lishiga qarab tasdiqlanadi. Bunda, buxgalteriya balansi tuzilganidan keyin noaniq hodisalarning sodir bo‘lishi natijasida tashkilot foyda oladi yoki zarar ko‘radi.
buxgalteriya balansini tuzish sanasidan keyin xo‘jalik faoliyatida yuz beradigan hodisalar — bu buxgalteriya balansini tuzish sanasi bilan moliyaviy hisobotni e’lon qilish uchun tasdiqlash sanasi o‘rtasidagi davrda yuz beradigan tashkilotga ijobiy va salbiy ta’sir ko‘rsatadigan hodisalardir.
5. Buxgalteriya balansini tuzish sanasidan keyin xo‘jalik faoliyatida yuz beradigan hodisalar quyidagi turlarga bo‘linadi:
buxgalteriya balansini tuzish sanasida mavjud bo‘lgan va kelgusida yuz beradigan hodisalar;
buxgalteriya balansini tuzish sanasida (sanasidan keyin) mavjud bo‘lmagan va kelgusida yuz beradigan hodisalar.
2-bob. Nazarda tutilmagan holatlar
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.05.00 Moliyaviy hisobot]
6. Nazarda tutilmagan holatlar moliyaviy hisobotda hisoblash prinsipiga muvofiq aks ettiriladi.
7. Nazarda tutilmagan holatlar moliyaviy hisobotlarda quyidagicha ko‘rsatilishi mumkin:
miqdori bo‘yicha;
umumiy tavsifi bo‘yicha.
8. Nazarda tutilmagan holatlarning oqibatlari va moliyaviy ta’sirini baholash tashkilot rahbari tomonidan amalga oshiriladi.
Ushbu baholash moliyaviy hisobotlarni e’lon qilish uchun tasdiqlash paytida amalga oshiriladi.
3-bob. Nazarda tutilmagan holatlar bo‘yicha foyda va zararlar hisobi
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.21.00.00 Bank faoliyati / 07.21.17.00 Banklarda buxgalteriya hisobi va hisobot;
2.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.05.00 Moliyaviy hisobot]
9. Nazarda tutilmagan holatlar bo‘yicha foyda moliyaviy hisobotlarda daromad sifatida ko‘rsatilmasligi kerak (foyda olish ehtimoli yuqori bo‘lgan vaziyatlar bundan mustasno). Foyda olish ehtimoli yuqori bo‘lgan vaziyatlarda bunday foyda nazarda tutilmagan holatlar bo‘yicha foyda deb hisoblanmaydi va u moliyaviy hisobotlarda tan olinadi.
10. Nazarda tutilmagan holatlar bo‘yicha zararlar hisobi nazarda tutilmagan holatlar natijalariga ko‘ra olib boriladi. Agar nazarda tutilmagan holat tashkilotni zarar ko‘rishga olib kelishi ehtimoli mavjud bo‘lsa, bunday zararni moliyaviy hisobotlarda aks ettirish maqsadga muvofiqdir.
11. Nazarda tutilmagan holatlar bo‘yicha zararlar miqdori moliyaviy hisobotda majburiyat sifatida ko‘rib chiqilishi kerak, agar:
buxgalteriya balansini tuzish sanasida kelgusidagi hodisalar natijasida aktivlar qiymatini pasaytirib yuborish ehtimoli bo‘lsa;
kelgusida ko‘riladigan zararlar qiymatini (bahosini) aniqlash imkoniyati mavjud bo‘lsa.
12. Nazarda tutilmagan holatlar bo‘yicha zararlarning mavjudligi mazkur Standartning 11-bandiga muvofiq aks ettirilishi bilan birga moliyaviy hisobotlarga izohlarda yoritib berilishi kerak, bundan zarar ko‘rish ehtimoli kam bo‘lgan holatlar mustasno.
13. Ishlab chiqarish faoliyatida umumiy yoki nomuayyan xatarlar uchun hisoblangan summalar nazarda tutilmagan holatlar hisoblanmaydi va buxgalteriya balansini tuzish sanasida nazarda tutilmagan holatlar sifatida tan olinmaydi.
14. Nazarda tutilmagan holatlar soliqqa tortishga hamda davrga taalluqli bo‘lgan, moliyaviy hisobotda aks ettirilgan va balansni tuzish sanasidan keyin moliyaviy hisobotlar tasdiqlangunigacha taklif etilgan yoki e’lon qilingan dividendlarga ta’sir o‘tkazgan xollarda, moliyaviy hisobotga tuzatishlar kiritilishi yoki moliyaviy hisobotlarga izohlarda yoritib berilishi kerak.
4-bob. Nazarda tutilmagan holatlarni baholash va yoritib berish
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.21.00.00 Bank faoliyati / 07.21.17.00 Banklarda buxgalteriya hisobi va hisobot;
2.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.05.00 Moliyaviy hisobot]
15. Moliyaviy hisobotlarda ko‘rsatiladigan nazarda tutilmagan holatlar summasi moliyaviy hisobotlarni e’lon qilish uchun tasdiqlash sanasida baholanadi. Buxgalteriya balansini tuzish sanasidan keyin yuz beradigan va aktivlar qiymatini kamaytiradigan yoki majburiyatlarni yuzaga keltiradigan hodisalar nazarda tutilmagan holatlar bo‘yicha moliyaviy hisobotlarda hisobga olinishi kerak.
16. Agar nazarda tutilmagan holatlarning vujudga kelish ehtimolini hosil qiladigan vaziyat shunga o‘xshash ko‘plab vaziyatlar bilan bir xil bo‘lsa, ayrim nazarda tutilmagan holatlarning ahamiyatini aks ettiruvchi summa shunday vaziyatlar guruhida ko‘rsatiladi (masalan, sotilgan tovarlar bo‘yicha kafolatlar, shubhali debitorlik qarzlari).
17. Agar nazarda tutilmagan holatlar bo‘yicha zarar moliyaviy hisobotda tan olinmasa, uning moliyaviy ta’siri mohiyati va bahosi moliyaviy hisobotga izohlarda yoritib beriladi, zarar ko‘rish ehtimoli kam bo‘lgan hollar bundan mustasno.
18. Nazarda tutilmagan holatlarni yoritib berish zaruriyati bo‘lganda, quyidagi ma’lumotlar yoritib berilishi kerak:
nazarda tutilmagan holatlarning mohiyati;
kelgusidagi natijalarga ta’sir etishi mumkin bo‘lgan noaniq hodisalar;
moliyaviy ta’sirni baholash yoki bunday baholashni o‘tkazish mumkin emasligini isboti.
5-bob. Buxgalteriya balansini tuzish sanasidan keyin xo‘jalik faoliyatida yuz beradigan hodisalar va yoritib berish
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.01.00 Umumiy qoidalar]
19. Buxgalteriya balansini tuzish sanasi bilan moliyaviy hisobotlarni e’lon qilish uchun tasdiqlash sanasi o‘rtasida yuz beradigan hodisalar aktivlarga va majburiyatlarga tuzatishlar kiritish zaruratini yoki ularni yoritib berish zaruratini ko‘rsatishi mumkin.
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.03.00 Nomoddiy aktivlarning hisobi]
20. Aktivlar va majburiyatlar qiymati buxgalteriya balansini tuzish sanasidan keyin xo‘jalik faoliyatida yuz bergan, tashkilotga nisbatan faoliyatning uzluksizligi prinsipi amal qilmay qolganligini, ya’ni tashkilot to‘lovga qobiliyatsiz bo‘lganligini ko‘rsatuvchi hodisalar bo‘yicha tuzatilishi kerak.
21. Aktivlar va majburiyatlarga tuzatishlar buxgalteriya balansini tuzish sanasidan keyin yuz bergan, buxgalteriya balansini tuzish sanasida miqdorlarni aniqlash uchun qo‘shimcha ma’lumotni ta’minlaydigan hodisalar bo‘yicha amalga oshiriladi. Masalan, buxgalteriya balansini tuzish sanasidan keyin yuz bergan mijozning to‘lovga qobiliyatsizligini tasdiqlaydigan qarz bo‘yicha zararlarga tuzatish kiritish mumkin.
22. Buxgalteriya balansini tuzish sanasidan keyin yuz bergan xo‘jalik faoliyatidagi hodisalar tashkilotning faoliyatning uzluksizligi prinsipiga mos kelmay qolishini ko‘rsatishi mumkin. Bunda, tashkilotning buxgalteriya balansi moliyaviy holat yomonlashganligini ko‘rsatadi va moliyaviy hisobotni e’lon qilish uchun tasdiqlashda faoliyatning uzluksizligi prinsipiga muvofiqligi masalasi ko‘rib chiqiladi.
23. Agar buxgalteriya balansini tuzish sanasidan keyin yuz bergan hodisalar moliyaviy hisobotni tuzish sanasida aktivlar va majburiyatlarga ta’sir o‘tkazmagan, ammo ular muhim ahamiyat kasb etgan bo‘lsa, bunday ma’lumotni yoritib bermaslik moliyaviy hisobotlardan foydalanuvchilarning qarorlarini tahlil etishi va qabul qilishiga ta’sir etishi mumkin. Bunday holatlarda ushbu hodisalarning mohiyati moliyaviy hisobotga izohlarda yoritib beriladi.
24. Agar buxgalteriya balansini tuzish sanasidan keyin yuz bergan xo‘jalik faoliyatidagi hodisalarni yoritib berish talab etiladigan bo‘lsa, quyidagi ma’lumot taqdim etilishi kerak:
operatsiyaning mohiyati;
moliyaviy ta’sirga baho berish yoki bunday baholashni o‘tkazish mumkin emasligi to‘g‘risidagi ma’lumot.

(Qonunchilik ma’lumotlari milliy bazasi, 03.08.2024-y., 10/24/3539/0572)
