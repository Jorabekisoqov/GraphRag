[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.01.00 Umumiy qoidalar]
[TSZ:
1.Iqtisodiyot / Hisobga olish, statistika va hisobot]
O‘zbekiston Respublikasi Iqtisodiyot va moliya vazirining
buyrug‘i
O‘zbekiston Respublikasi buxgalteriya hisobining milliy standarti (17-sonli BHMS) “Kapital qurilishning pudrat shartnomalari”ni tasdiqlash haqida
[O‘zbekiston Respublikasi Adliya vazirligi tomonidan 2024-yil 23-iyulda ro‘yxatdan o‘tkazildi, ro‘yxat raqami 3533]

O‘zbekiston Respublikasining “Buxgalteriya hisobi to‘g‘risida”gi Qonuniga muvofiq buyuraman:
1. O‘zbekiston Respublikasi buxgalteriya hisobining milliy standarti (17-sonli BHMS) “Kapital qurilishning pudrat shartnomalari” ilovaga muvofiq tasdiqlansin.
2. O‘zbekiston Respublikasi Moliya vazirligi tomonidan 1998-yil 2-noyabrda 58-son bilan tasdiqlangan O‘zbekiston Respublikasi buxgalteriya hisobining milliy standarti (17-son BHMS) “Kapital qurilishning pudrat shartnomalari” (ro‘yxat raqami 579, 1998-yil 23-dekabr) (O‘zbekiston Respublikasi vazirliklari, davlat qo‘mitalari va idoralarining me’yoriy hujjatlari axborotnomasi, 1999-yil, 6-son) o‘z kuchini yo‘qotgan deb topilsin.
3. Mazkur buyruq rasmiy e’lon qilingan kundan e’tiboran kuchga kiradi.
Vazir D. KUChKAROV
Toshkent sh.,
2024-yil 14-iyun,
140-son


O‘zbekiston Respublikasi iqtisodiyot va moliya vazirining 2024-yil 14-iyundagi 140-son buyrug‘iga
ILOVA
O‘zbekiston Respublikasi buxgalteriya hisobining milliy standarti (17-sonli BHMS) “Kapital qurilishning pudrat shartnomalari”

1-bob. Umumiy qoidalar
1. O‘zbekiston Respublikasi buxgalteriya hisobining milliy standarti (17-sonli BHMS) “Kapital qurilishning pudrat shartnomalari” (bundan buyon matnda Standart deb yuritiladi) O‘zbekiston Respublikasining “Buxgalteriya hisobi to‘g‘risida”gi Qonuniga asosan ishlab chiqilgan va O‘zbekiston Respublikasida buxgalteriya hisobini normativ tartibga solish tizimining bir qismi hisoblanadi.
2. Mazkur Standartning maqsadi kapital qurilishning pudrat shartnomalari bilan bog‘liq bo‘lgan daromadlar va xarajatlarning buxgalteriya hisobi uslubiyatini belgilashdan iborat. Kapital qurilishning pudrat shartnomalari bo‘yicha daromadlar va xarajatlarning taqsimlanishi pudrat shartnomalarini hisobga olishdagi asosiy masala hisoblanadi, chunki kapital qurilishning pudrat shartnomalarini bajarishning boshlang‘ich va oxirgi muddatlari odatda har xil hisobot davrlariga to‘g‘ri keladi. Kapital qurilishning pudrat shartnomalari bo‘yicha daromadlar va xarajatlar moliyaviy natijalar to‘g‘risidagi hisobotda daromadlar va xarajatlar sifatida aks ettirilishi lozim bo‘lgan paytni belgilash uchun ushbu Standart moliyaviy hisobotni tayyorlash va taqdim etish qoidalarida (Moliyaviy hisobotni tayyorlash va taqdim etish uchun konseptual asosda (ro‘yxat raqami 3530, 2024-yil 12-iyul) belgilangan mezonlardan foydalanadi.
3. Ushbu Standart kapital qurilishning pudrat shartnomalari bo‘yicha daromadlar va xarajatlarni hisobga olish va moliyaviy hisobotlarni tayyorlashda pudratchilar tomonidan qo‘llaniladi.
Mazkur Standart o‘z ehtiyojlari uchun kapital qurilishni amalga oshirayotgan quruvchi tashkilotlarga taalluqli emas, chunki ular bunday faoliyatdan daromad olmaydilar, ular qilgan xarajatlarning hammasi esa kapitallashtiriladi.
4. Mazkur Standartda quyidagi asosiy tushunchalardan foydalaniladi:
kapital qurilish uchun pudrat shartnomasi (bundan buyon matnda qurilish pudrat shartnomasi deb yuritiladi) — pudratchi buyurtmachining topshirig‘iga ko‘ra, qurilish ishlarini bajarish majburiyatini tavakkal qilib zimmasiga oladigan, buyurtmachi esa bajarilgan ishni qabul qilib oladigan va haqini to‘laydigan shartnomadir. Qurilish pudrati shartnomasi bir-biri bilan mustahkam bog‘langan yoki ularni loyihalash va ulardan foydalanish shartlari bo‘yicha o‘zaro bog‘liq bo‘lgan bitta obyektni yoki obyektlar guruhini qurish maqsadida tuzilishi mumkin. Bundan tashqari, qurilish pudrati shartnomalariga obyektlarni qurish bilan bevosita bog‘liq bo‘lgan xizmatlarni ko‘rsatish ishlari kiritilishi mumkin;
qat’iy belgilangan narxdagi qurilish pudrati shartnomasi — taraflar qurilish ishlarining qat’iy belgilangan narxiga (qiymatiga) yoki o‘zgaruvchan narx haqida qayd etgan holda bajarilgan ishlar birligining qat’iy belgilangan stavkasiga rozilik bildiradigan shartnomadir;
kelishilgan narx bo‘yicha qurilish pudrati shartnomasi — qurilish ishlarini bajarish bilan bevosita bog‘liq bo‘lgan haqiqiy xarajatlar buyurtmachi yo‘l qo‘yadigan miqdorda, shu jumladan shartnomada qayd etilgan mukofot puli bilan birga pudratchiga to‘lanadigan shartnomadir.
2-bob. Qurilish pudrati shartnomalari guruhlari
5. Mazkur Standart talablari har bir qurilish pudrat shartnomasiga nisbatan alohida qo‘llaniladi. Ayrim holatlarda mazkur Standartni pudrat shartnomasining yoki shartnomalar guruhining mohiyatini aks ettirish uchun bitta pudrat shartnomasining ayrim qismlariga nisbatan yoki pudrat shartnomasining butun bir guruhiga nisbatan qo‘llash zarur.
6. Agar bir vaqtni o‘zida bir necha obyektga bitta qurilish pudrat shartnomasi tuzilayotgan bo‘lsa, u holda har bir obyektning qurilishini alohida qurilish pudrat shartnomasi deb hisoblash kerak, bunda quyidagi shartlar bajarilishi kerak:
har bir obyekt bo‘yicha qurilish ishlarining shartnomaviy qiymatiga doir alohida taklif mavjud bo‘lishi;
har bir obyekt bo‘yicha kelishuvga erishilgan bo‘lsa va pudratchida ham, buyurtmachida ham ayrim obyektlarni qabul qilish yoki qabul qilishdan bosh tortish imkoniyati bor bo‘lishi;
daromadlar va xarajatlar har bir obyekt bo‘yicha belgilanganligi.
7. Qurilish pudrat shartnomasi buyurtmachining xohishiga qarab qo‘shimcha obyekt qurilishini nazarda tutishi yoki qo‘shimcha obyekt qurilishi bilan to‘ldirilishi mumkin. Qo‘shimcha obyekt qurilishini quyidagi hollarda alohida shartnoma deb hisoblash kerak, agar:
obyekt dastlabki shartnomaga kiritilgan obyekt yoki obyektlardan loyihasi, texnologiyasi hamda vazifalari bilan tubdan farq qilsa;
qo‘shimcha obyekt uchun shartnomaviy qiymat dastlabki shartnoma bo‘yicha shartnomaviy qiymatni hisobga olmay kelishilsa.
3-bob. Qurilish pudrat shartnomalari bo‘yicha daromadlar
8. Qurilish pudrat shartnomasidan olinadigan daromad quyidagilarni o‘z ichiga oladi:
qurilish ishlarining dastlabki shartnomaviy qiymatini;
shartnomani o‘zgartirishdan daromadlar, da’volar bo‘yicha daromadlar va rag‘batlantirish to‘lovlarini.
9. Qurilish pudrat shartnomasidan daromad uni hisoblash paytidagi joriy qiymat bo‘yicha aniqlanadi. Kelgusidagi ishlarning natijalariga bog‘liq bo‘lgan ko‘zda tutilmagan ishlar pudrat shartnomasidan olinadigan daromadning o‘zgarishiga ta’sir qiladi.
10. Da’volar bo‘yicha daromadlar bu pudratchi qurilish pudrat shartnomasini buzgan buyurtmachidan olish niyatida bo‘lgan summadir.
11. Rag‘batlantirish to‘lovlari pudrat shartnomasida belgilangan ishlarni bajarganda yoki oshirib bajarganda pudratchiga to‘lanadigan qo‘shimcha summalardir. Rag‘batlantirish to‘lovlari hisoblash usuli bilan daromadga kiritiladi.
4-bob. Qurilish pudrat shartnomalari bo‘yicha xarajatlar
12. Qurilish pudrat shartnomasi bo‘yicha xarajatlarga quyidagilar kiradi:
O‘zbekiston Respublikasi Vazirlar Mahkamasining 1999-yil 5-fevraldagi 54-son qarori bilan tasdiqlangan Mahsulot (ishlar, xizmatlar)ni ishlab chiqarish va sotish xarajatlarining tarkibi hamda moliyaviy natijalarni shakllantirish tartibi to‘g‘risidagi nizomga muvofiq, mazkur pudrat shartnomasi bilan bog‘liq bo‘lgan bevosita xarajatlar hamda pudrat shartnomasi bo‘yicha umumiy qurilish ishlariga taalluqli bo‘lgan va pudrat shartnomasi bo‘yicha taqsimlanishi va shartnoma qiymatiga kiritilishi mumkin bo‘lgan bilvosita xarajatlar (ustama xarajatlar);
shartnoma shartlariga ko‘ra xarajatlarni qoplash ko‘zda tutilgan tajriba-konstruktorlik ishlari xarajatlari kabi qurilish pudrat shartnomasi shartlari bo‘yicha buyurtmachi tomonidan qoplanadigan xarajatlar.
13. Qurilish pudrat shartnomasi bo‘yicha amalga oshiriladigan faoliyat bilan bog‘liq bo‘lmagan xarajatlar (pudrat shartnomasi shartlarida qoplab berish belgilanmagan xarajatlar) qurilish pudrat shartnomasi bo‘yicha xarajatlardan chiqarib yuboriladi.
5-bob. Qurilish pudrati shartnomalari bo‘yicha daromadlar va xarajatlarning tan olinishi
14. Pudratchi tomonidan daromadlar va xarajatlar buxgalteriya balansini tuzish sanasida pudrat bo‘yicha qurilishni yakunlash darajasini hisobga olgan holda daromadlar va xarajatlar sifatida tan olinishi kerak (ya’ni pudrat bo‘yicha ishlarni yakunlash darajasiga qarab). Daromadlar va xarajatlar ular yuzaga kelgan hisobot davrlarida tan olinishi kerak.
15. Qat’iy belgilangan narxdagi qurilish pudrat shartnomasining natijasi quyidagi barcha shartlarga rioya etilganda baholanadi, agar:
qurilish pudrat shartnomasi bo‘yicha umumiy daromadni baholash mumkin bo‘lsa;
pudratchi iqtisodiy foyda olsa;
qurilish ishlarini bajarish xarajatlari va foizini aniqlash va buxgalteriya balansiga kiritish mumkin bo‘lsa;
qurilish pudrat shartnomasi bo‘yicha amalga oshirilgan xarajatlarni smeta me’yorlari bilan qiyoslash mumkin bo‘lsa.
16. Kelishilgan narx bo‘yicha qurilish pudrati shartnomasining natijasi quyidagi barcha shartlarga rioya etilganda baholanadi, agar:
pudratchi iqtisodiy foyda olsa;
qurilish ishlarini bajarish xarajatlari va foizini aniqlash va buxgalteriya balansiga kiritish mumkin bo‘lsa.
17. Agar qurilish pudrat shartnomasi bo‘yicha daromadga kiritib bo‘lingan va moliyaviy natijalar to‘g‘risidagi hisobotda aks ettirib bo‘lingan summani olish paytida noaniqlik yuzaga keladigan bo‘lsa, u holda olinmagan summa yoki olish ehtimoli yo‘qqa chiqqan summa qurilish pudrat shartnomasi bo‘yicha daromad miqdorini tuzatish sifatida emas, balki xarajat sifatida hisobga olinadi.
18. Qurilish pudrat shartnomasi bo‘yicha bajarilgan ishlar foizi shartnoma turidan kelib chiqib quyidagi usullarda aniqlanadi:
nazorat o‘lchovini o‘tkazish orqali;
muayyan sanaga bajarilgan qurilish ishlari bo‘yicha xarajatlar miqdorini shartnoma bo‘yicha umumiy smeta xarajatlariga solishtirish orqali;
qurilish pudrat shartnomasi bo‘yicha ishlarning jismoniy (fizik) qismi yakunlaganligini tekshirish orqali.
Buyurtmachidan olingan oraliq to‘lovlar va bo‘nak to‘lovlari bajarilgan ishlar darajasini aks ettirmaydi.
19. Qurilish pudrat shartnomasi bo‘yicha natijani ishonchli tarzda aniqlash mumkin bo‘lmagan hollarda:
daromad qurilish pudrat shartnomasi bo‘yicha qilingan xarajatlar qoplanishi ehtimoli bo‘ladigan darajadagina tan olinishi kerak;
qurilish bo‘yicha xarajatlar, ular haqiqatda qilingan davr mobaynida boshlang‘ich hisob ma’lumotlari bo‘yicha xarajatlar sifatida tan olinishi kerak.
6-bob. Kutilayotgan zararlarni tan olish
20. Umumiy xarajatlar qurilish pudrat shartnomasi bo‘yicha daromadlardan oshib ketgan hollarda kutilayotgan zararlar mazkur hisobot davri xarajatlari sifatida tan olinishi kerak.
Bunday zararlar summasi quyidagilardan qat’iy nazar aniqlanadi:
pudrat shartnomasi bo‘yicha ishlar boshlangan faktidan;
pudrat shartnomasi bo‘yicha ishlarni bajarish foizidan;
qurilish pudratining yagona daromadi sifatida qaralayotgan boshqa pudrat shartnomalari bo‘yicha kutilayotgan jami daromad summasidan.
7-bob. Ma’lumotlarni yoritib berish
21. Pudratchi moliyaviy hisobotlarga izohlar qismida quyidagi ma’lumotlarni yoritib berishi kerak:
hisobot davrida har bir qurilish pudrat shartnomasi bo‘yicha daromad miqdorini;
hisobot davrida qurilish pudrat shartnomasi bo‘yicha tan olinadigan daromadni aniqlashda foydalaniladigan usullarni;
qurilish pudratining tugallanmagan shartnomasi bo‘yicha ishlarning bajarilish foizi bosqichini aniqlashda foydalaniladigan usullarni.
Qurilish pudrat shartnomalari bo‘yicha daromadlar va xarajatlarni baholash metodlaridagi o‘zgarishlar ham hisobot davridagi va keyingi davrlardagi moliyaviy natijalar to‘g‘risidagi hisobotda tan olinadigan hisob-kitob baholashlaridagi o‘zgarishlar kabi yoritib berilishi kerak.
22. Hisobot sanasiga tugallanmagan qurilish pudrat shartnomalari bo‘yicha pudratchi quyidagi ma’lumotlarni yoritib berishi kerak:
haqiqatda qilingan xarajatlarning va tan olingan daromadning (tan olingan zararlarni chiqarib tashlagan holda) jami summasini;
oldindan to‘lov bo‘yicha olingan summani;
ushlab qolingan summani.
23. Pudratchi moliyaviy hisobotlarda quyidagilarni aks ettirishi kerak:
qurilish ishlari bo‘yicha buyurtmachilarning debitorlik qarzlarini;
qurilish ishlari bo‘yicha buyurtmachilarning kreditorlik qarzlarini.

(Qonunchilik ma’lumotlari milliy bazasi, 24.07.2024-y., 10/24/3533/0545-son)
