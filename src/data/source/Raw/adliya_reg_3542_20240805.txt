[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.08.00 Budjet hisobi standartlari]
[TSZ:
1.Moliya / Buxgalteriya hisobi]
O‘zbekiston Respublikasi iqtisodiyot va moliya vazirining
buyrug‘i
O‘zbekiston Respublikasi buxgalteriya hisobining milliy standarti (2-sonli BHMS) “Asosiy xo‘jalik faoliyatidan daromadlar”ni tasdiqlash haqida
[O‘zbekiston Respublikasi Adliya vazirligi tomonidan 2024-yil 5-avgustda ro‘yxatdan o‘tkazildi, ro‘yxat raqami 3542]

O‘zbekiston Respublikasining “Buxgalteriya hisobi to‘g‘risida”gi Qonuniga muvofiq buyuraman:
1. O‘zbekiston Respublikasi buxgalteriya hisobining milliy standarti (2-sonli BHMS) “Asosiy xo‘jalik faoliyatidan daromadlar” ilovaga muvofiq tasdiqlansin.
2. O‘zbekiston Respublikasi Moliya vazirligi tomonidan 1998-yil 20-avgustda 41-son bilan tasdiqlangan O‘zbekiston Respublikasi buxgalteriya hisobining milliy standarti (2-son BHMS) “Asosiy xo‘jalik faoliyatidan daromadlar” (ro‘yxat raqami 483, 1998-yil 26-avgust) o‘z kuchini yo‘qotgan deb topilsin.
3. Mazkur buyruq rasmiy e’lon qilingan kundan e’tiboran kuchga kiradi.
Vazir D. KUCHKAROV
Toshkent sh.,
2024-yil 14-iyun,
132-son


O‘zbekiston Respublikasi iqtisodiyot va moliya vazirining 2024-yil 14-iyundagi 132-son buyrug‘iga
ILOVA
O‘zbekiston Respublikasi buxgalteriya hisobining milliy standarti (2-sonli BHMS) “Asosiy xo‘jalik faoliyatidan daromadlar”
1-bob. Umumiy qoidalar
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.21.00.00 Bank faoliyati / 07.21.17.00 Banklarda buxgalteriya hisobi va hisobot;
2.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.01.00 Umumiy qoidalar]
1. Mazkur Buxgalteriya hisobining milliy standarti (bundan buyon matnda BHMS deb yuritiladi) O‘zbekiston Respublikasining “Buxgalteriya hisobi to‘g‘risida”gi Qonuniga asosan ishlab chiqilgan va O‘zbekiston Respublikasida buxgalteriya hisobini normativ tartibga solish elementi bo‘lib hisoblanadi.
2. Mazkur BHMSning maqsadi budjet, banklar va nobank kredit tashkilotlaridan tashqari mulkchilik shaklidan qat’iy nazar O‘zbekiston Respublikasida faoliyat yuritayotgan yuridik shaxslar (bundan buyon matnda tashkilot deb yuritiladi) tashkilotning asosiy xo‘jalik faoliyatidan daromadlarini va ularni hisobga olish tartibini belgilash hisoblanadi.
3. Mazkur BHMSda quyidagi asosiy tushunchalardan foydalaniladi:
asosiy xo‘jalik faoliyatidan daromadlar — tashkilotning odatdagi faoliyati davri davomida vujudga keladigan xususiy kapitalni ko‘payishiga olib keladigan aktivlarning ko‘payishi yoki majburiyatlarning kamayishi ko‘rinishidagi tushum, bundan mulk egalarining xususiy kapitalga badali bilan bog‘liq bo‘lgan ko‘payishlar mustasno;
joriy narxlardagi qiymat — aktiv realizatsiya qilinishi yoki majburiyat to‘lanishi mumkin bo‘lgan summa.
4. Xo‘jalik faoliyatidan daromadlar asosiy va moliyaviy faoliyatdan daromadlarni o‘z ichiga oladi.
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.05.00.00 Respublika budjeti / 07.05.07.00 Aholi daromadini indeksatsiyalash;
2.07.00.00.00 Moliya va kredit to‘g‘risidagi qonunchilik. Bank faoliyati / 07.21.00.00 Bank faoliyati / 07.21.17.00 Banklarda buxgalteriya hisobi va hisobot;
3.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.01.00 Umumiy qoidalar]
5. Asosiy xo‘jalik faoliyatidan daromadlarni hisobga olishda daromadni tan olish vaqtini aniqlash asosiy masala hisoblanadi. Asosiy xo‘jalik faoliyatidan daromad tashkilotga kelgusida iqtisodiy naf tushishi ehtimoli bo‘lgan paytda, shuningdek bu nafni ishonchli va aniq o‘lchash mumkin bo‘lganda aks ettiriladi. Mazkur BHMS ushbu talablar bajariladigan va asosiy xo‘jalik faoliyatidan tushadigan daromad e’tirof etiladigan vaziyatni belgilab beradi.
6. Mazkur BHMS asosiy xo‘jalik faoliyatining quyidagi sohalaridan olingan daromadlarni hisobga olishda qo‘llaniladi:
tovarlarni sotish va xizmatlar ko‘rsatish (ishlarni bajarish);
foizlar, royaltilar va boshqa daromadlar keltiruvchi aktivlarni foydalanish uchun boshqa tashkilotga berish.
7. Tovarlarga tashkilotlar sotish maqsadida ishlab chiqargan va qayta sotish uchun xarid qilingan tovarlar yoki qayta sotish maqsadida saqlanayotgan boshqa aktivlar kiradi.
8. Xizmatlar ko‘rsatish odatda tashkilotning shartnomada belgilab qo‘yilgan shartlarni kelishilgan davr davomida bajarishni o‘z ichiga oladi. Xizmatlar bir yoki bir necha davr davomida bajarilishi mumkin.
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.03.00 Nomoddiy aktivlarning hisobi]
9. Tashkilotning aktivlaridan boshqa tashkilotlar tomonidan foydalanish quyidagi ko‘rinishdagi daromadlarga olib keladi:
pul mablag‘lari yoki pul ekvivalentlari yoxud tashkilotga qarashli bo‘lgan summalardan foydalanganlik uchun to‘lanadigan haq sifatida namoyon bo‘ladigan foizlar;
tashkilotning uzoq muddatli aktivlaridan (masalan, patentlar, savdo markalari, mualliflik huquqlari va kompyuter dasturlari) foydalanganlik uchun to‘lanadigan haq sifatida namoyon bo‘ladigan royaltilar;
ishtirokchilar (ta’sischilar) o‘rtasida ularning xususiy kapitaldagi ulushiga mutanosib ravishda foydani taqsimlashdan boshqa daromadlar.
[OKOZ:
1.03.00.00.00 Fuqarolik qonunchiligi / 03.11.00.00 Majburiyatlarning alohida turlari / 03.11.06.00 Mulkiy yollash (ijara). Umumiy masalalar / 03.11.06.04 Lizing (shuningdek, 09.14.17.04 ga qarang);
2.07.00.00.00 Moliya va kredit to‘g‘risidagi qonunchilik. Bank faoliyati / 07.24.00.00 Qimmatli qog‘ozlar. Qimmatli qog‘ozlar bozori / 07.24.04.00 Qimmatli qog‘ozlar bozorida kasb faoliyati / 07.24.04.10 Boshqaruvchi kompaniya;
3.09.00.00.00 Tadbirkorlik va xo‘jalik faoliyati / 09.14.00.00 Qishloq xo‘jaligi / 09.14.17.00 Qishloq xo‘jaligidagi shartnomalar / 09.14.17.06 Qishloq xo‘jaligi mahsulotlari, xomashyolari va oziq-ovqatlari garovi]
10. Mazkur BHMS talablari quyidagilar natijasida yuzaga keladigan daromadlarga nisbatan qo‘llanilmaydi:
lizing bitimlari;
investitsiyadan keladigan hisoblangan dividendlar va daromadlar;
sug‘urta kompaniyalari bilan sug‘urta bitimlari;
moliyaviy aktivlar va moliyaviy majburiyatlar joriy qiymatidagi o‘zgarishlar yoki ular sotilgan holatlar;
boshqa aylanma mablag‘lar qiymatidagi o‘zgarishlar;
qoramollar, qishloq va o‘rmon xo‘jaligi mahsulotlarining tabiiy o‘sishi;
mineral rudalarni qazib olish.
11. Tashkilotning asosiy xo‘jalik faoliyatidan daromadi faqat yalpi tushumlardan olingan yoki olinishi kerak bo‘lgan mablag‘lardan iborat bo‘ladi. Uchinchi shaxslar nomidan undiriladigan, tashkilotga tushadigan va xususiy kapital ko‘payishiga olib kelmaydigan bilvosita soliqlar singari summalar asosiy xo‘jalik faoliyati daromadiga kiritilmaydi. Vositachilik faoliyatidagi yalpi tushumlar asosiy xo‘jalik faoliyatidan daromad hisoblanmaydi. Bunda, vositachilik mukofotlari asosiy xo‘jalik faoliyatidan daromadlar hisoblanadi.
2-bob. Asosiy xo‘jalik faoliyatidan daromadni hisobga olish
[OKOZ:
1.09.00.00.00 Tadbirkorlik va xo‘jalik faoliyati / 09.01.00.00 Tadbirkorlik to‘g‘risidagi qonunchilik / 09.01.01.00 Umumiy masalalar]
12. Asosiy xo‘jalik faoliyatidan daromad joriy narxlarda olingan yoki olinishi kerak bo‘lgan tushum (to‘lov) qiymati bo‘yicha hisobga olinadi.
13. Aksariyat hollarda tushum pul mablag‘i yoki uning ekvivalentlari shaklida bo‘ladi. Asosiy xo‘jalik faoliyatidan daromadlar summasi — olingan yoki olinishi kerak bo‘lgan pul mablag‘i yoki pul ekvivalentlaridan iboratdir. Pul mablag‘lari yoki pul ekvivalentlari tushumi kechiktirilgan bo‘lsa, joriy narxdagi naf qiymati olinishi kerak bo‘lgan pul mablag‘ining nominal miqdoridan kam bo‘lishi mumkin (masalan, tashkilot xaridorga foizsiz qarz berishi mumkin). Bitimlar natijasida moliyaviy operatsiyalarning joriy narxdagi qiymati kelgusidagi barcha tushumlarni diskontlash yo‘li bilan aniqlanadi.
Joriy narxlardagi qiymat bilan to‘lovning nominal qiymati o‘rtasidagi farq foizlar bo‘yicha daromad sifatida tan olinadi.
14. Agar tovar qiymati teng yoki o‘xshash bo‘lgan tovarga almashtirilsa, bunday almashtirish daromad keltirmaydigan bitim hisoblanadi. Boshqa tovarlar yoki xizmatlarga almashtirish tarzida tovarlar sotilsa yoki xizmat ko‘rsatilsa (barter), daromad keltiradigan bitim sifatida qaraladi. Mazkur holatda asosiy xo‘jalik faoliyatidan daromadlar joriy narxlarda olingan tovarlar yoki xizmatlar qiymatining o‘tkazilgan (olingan) pul mablag‘i yoxud pul ekvivalentlari summasiga tuzatilgan qiymatida tan olinadi. Agar olingan tovarlar va ko‘rsatilgan xizmatlar qiymatini joriy narxlarda baholash imkoni bo‘lmasa, asosiy xo‘jalik faoliyatidan daromadlar yuklab jo‘natilgan tovarlar yoki xizmatlar qiymatining o‘tkazilgan (olingan) pul mablag‘i yoki pul ekvivalentlari summasiga tuzatilgan qiymati bo‘yicha baholanadi.
15. Mazkur BHMSga muvofiq har bir alohida bitimga nisbatan daromadni tan olish mezonlari ko‘rib chiqiladi. Muayyan holatlarda bir bitimning alohida elementlariga nisbatan daromadni tan olish mezonlari ko‘rib chiqilishi zarur. Masalan, mahsulotni sotish narxi sotishdan keyingi xizmat ko‘rsatish uchun muayyan qiymatni o‘z ichiga oladigan bo‘lsa, ushbu qiymat kechiktiriladi va xizmat ko‘rsatilgan davr davomida asosiy xo‘jalik faoliyatidan daromad sifatida tan olinadi.
3-bob. Tovarlarni sotish
[OKOZ:
1.09.00.00.00 Tadbirkorlik va xo‘jalik faoliyati / 09.17.00.00 Savdo / 09.17.02.00 Savdo sohasini boshqarish;
2.09.00.00.00 Tadbirkorlik va xo‘jalik faoliyati / 09.17.00.00 Savdo / 09.17.08.00 Tovarlarni qabul qilish, saqlash va jo‘natishni hisobga olish va rasmiylashtirish]
16. Tovarlarni sotishdan daromad quyidagi shartlar bajarilganda tan olinadi:
tovarlarga egalik qilishning xatar va afzalliklarining katta qismi xaridorga o‘tganida;
tashkilot sotilgan tovarlarga nisbatan egalik qilish bilan bog‘liq bo‘lgan boshqaruv davomiyligini va nazorat qilish samaradorligini yo‘qotganida;
daromad summasini yuqori darajadagi ishonchlilik bilan baholash mumkin bo‘lganda;
tashkilot bitim bilan bog‘liq iqtisodiy naf olishi ehtimoli mavjud bo‘lganda;
bitim bilan bog‘liq qabul qilingan yoki kutilayotgan xarajatlarni yuqori darajadagi ishonchlilik bilan baholash mumkin bo‘lganda.
17. Asosiy xo‘jalik faoliyatidan daromad faqat operatsiya bilan bog‘liq bo‘lgan iqtisodiy naf tashkilot tomonidan olinadigan taqdirdagina tan olinadi. Daromadga kiritilgan summani undirish xususida noaniqlik vujudga kelgan taqdirda, qaytarilmagan summa yoki olish mumkin bo‘lmagan summa dastlab tan olingan daromad miqdorining o‘zgartirilishi sifatida emas, balki xarajat sifatida tan olinadi.
4-bob. Xizmatlar ko‘rsatish (ishlarni bajarish)
[OKOZ:
1.09.00.00.00 Tadbirkorlik va xo‘jalik faoliyati / 09.19.00.00 Aholiga maishiy xizmat ko‘rsatish / 09.19.01.00 Umumiy qoidalar]
18. Xizmat ko‘rsatishni (ishlarni bajarish) o‘z ichiga oladigan bitimning yakuniy natijasini aniq belgilash mumkin bo‘lsa, bitim bilan bog‘liq daromad yillik moliyaviy hisobot tuzish vaqtida bitimning bajarilishi bosqichiga qarab tan olinadi. Bitimning yakuniy natijasini aniq belgilash uchun quyidagi shartlar bajarilishi kerak:
bitim bilan bog‘liq daromadlarning tashkilotga tushishi ehtimoli mavjudligi;
bitimning tugallanish bosqichi buxgalteriya balansi hisobot sanasigacha yuqori darajadagi ishonchlilik bilan baholanishi;
bitimni bajarishda amalga oshirilgan xarajatlar va uni tugallash bo‘yicha xarajatlar yuqori darajadagi ishonchlilik bilan baholanishi.
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.05.00.00 Respublika budjeti / 07.05.07.00 Aholi daromadini indeksatsiyalash]
19. Bitimning tugallanish bosqichiga qarab daromadlarni tan olish ko‘pincha bitim necha foiz bajarilishi nuqtai nazaridan ko‘rib chiqiladi. Bu usul bo‘yicha daromadlar xizmatlar ko‘rsatilgan hisobot davrida tan olinadi. Bunda, daromadlarning tan olinishi bajarilgan ishlar hajmi va hisobot davri davomida faoliyat natijalari xususida foydali axborot olishni ta’minlaydi.
20. Xizmat ko‘rsatishdan (ishlarni bajarish) daromad faqat shu operatsiya bilan bog‘liq bo‘lgan iqtisodiy naf tashkilotga kelib tushish ehtimoli mavjud bo‘lganda tan olinadi. Daromadga kiritilgan summani undirish xususida noaniqlik vujudga kelgan taqdirda qaytarilmagan summa yoki olish mumkin bo‘lmagan summa dastlab tan olingan daromad miqdorining o‘zgartirilishi sifatida emas, balki xarajat sifatida tan olinadi.
21. Bitimning tugallanish bosqichi turli usullar bilan aniqlanishi mumkin. Bitimning tugallanganligini aniqlash uchun tashkilot ko‘rsatilgan xizmatlarni yuqori darajadagi ishonchlilik bilan o‘lchaydigan quyidagi usullardan foydalanadi:
bajarilgan ishlarni tahlil qilish usuli;
bitim bo‘yicha xizmatning to‘la hajmiga nisbatan foizini aniqlash usuli;
bitim bo‘yicha baholangan umumiy xarajatlarga nisbatan shu sanagacha qilingan xarajatlarning foizini aniqlash usuli.
Shu sanagacha qilingan xarajatlarga mazkur sanagacha bajarilgan ishlarni aks ettiradigan xarajatlar kiradi. Bitim bo‘yicha baholangan umumiy xarajatlarga esa bajarilgan yoki bajarilishi kerak bo‘lgan xizmatlarni aks ettiruvchi xarajatlar kiritiladi.
Oraliq to‘lovlar hamda xaridorlardan olingan bo‘naklar qiymati daromadlar sifatida tan olinmaydi.
22. Agar xizmat ko‘rsatish (ishlarni bajarish) bo‘yicha bitimning natijalarini yuqori darajadagi ishonchlilik bilan baholash imkoni bo‘lmasa, daromad faqat qoplanadigan amalga oshirilgan xarajatlar summasida tan olinadi. Agar bitim natijalarini yuqori darajadagi ishonchlilik bilan baholash imkoni bo‘lmasa va qilingan xarajatlarning qoplanmasligi ehtimoli bo‘lsa, daromadlar tan olinmaydi.
5-bob. Foizlar, royaltilar va boshqa daromadlar
23. Foizlar, royaltilar va boshqa daromadlar keltiruvchi aktivlarni boshqa tashkilotlarga foydalanishga berish natijasida olingan daromadlar quyidagi hollarda mazkur BHMSning 24-bandiga muvofiq tan olinishi lozim:
bitim bilan bog‘liq daromadlarning tashkilotga tushishi ehtimoli mavjud bo‘lganda;
daromad summasini yuqori darajadagi ishonchlilik bilan baholash mumkin bo‘lganda.
24. Foizlar, royaltilar va boshqa daromadlar keltiruvchi aktivlarni boshqa tashkilotlarga foydalanishga berish natijasida olinadigan daromadlar bitim shartlariga muvofiq hisoblash usuli asosida tan olinadi.
25. Foizlar, royaltilar va boshqa daromadlar keltiruvchi aktivlarni boshqa tashkilotlarga foydalanishga berish natijasida olingan daromadlar faqat operatsiya bilan bog‘liq bo‘lgan iqtisodiy naf tashkilotga kelib tushish ehtimoli mavjud bo‘lganda tan olinadi. Biroq, daromadga kiritilgan summani undirish xususida noaniqlik vujudga kelgan taqdirda, qaytarilmagan summa yoki olish mumkin bo‘lmagan summa dastlab tan olingan daromad miqdorining o‘zgartirilishi sifatida emas, balki xarajat sifatida tan olinadi.
6-bob. Ma’lumotlarni yoritib berish
[OKOZ:
1.07.00.00.00 Moliya va kredit to‘g‘risidagi qonunchilik. Bank faoliyati / 07.21.00.00 Bank faoliyati / 07.21.17.00 Banklarda buxgalteriya hisobi va hisobot;
2.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.01.00 Umumiy qoidalar;
3.07.00.00.00 Moliya va kredit to‘g‘risidagi qonunchilik. Bank faoliyati / 07.29.00.00 Buxgalteriya hisobi. Moliyaviy hisobot / 07.29.05.00 Moliyaviy hisobot]
26. Tashkilot moliyaviy hisobotni taqdim etishda moliyaviy hisobotlarga izohlarda quyidagi ma’lumotlarni yoritib beradi:
a) daromadni tan olish uchun qabul qilingan hisob siyosati, shu jumladan xizmat ko‘rsatishni o‘z ichiga olgan bitimlarning tugallanish bosqichlarini belgilash uchun qabul qilingan usullar;
b) daromadning hisobot davri davomida aks ettirilgan har bir muhim toifasi summasi, shu jumladan quyidagilardan olingan daromadlar:
tovarlar sotish;
xizmatlar ko‘rsatish;
foizlar;
royalti.
v) daromadning har bir muhim toifasiga kiritilgan tovarlar yoki xizmatlarni ayirboshlashdan olingan daromad miqdori.

(Qonunchilik ma’lumotlari milliy bazasi, 07.08.2024-y., 10/24/3542/0588-son)
